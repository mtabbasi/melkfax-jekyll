---
layout: post
title: کاهش معاملات مسکن با افزایش قیمت
site: پایگاه خبری بانک مسکن
keyword: بانک مرکزی ، بانک مسکن ، مصالح ساختمانی
source-url: http://www.hibna.ir/Fa/News/71438
image: https://melkfax.s3.ir-thr-at1.arvanstorage.com/202006100204358139_Orig.jpg
subtitle: معاملات خرید و فروش آپارتمان در تهران در خرداد امسال ۴ درصد نسبت به اردیبهشت کاهش پیدا کرد.
---
به گزارش پایگاه خبری بانک مسکن و براساس آمار دفتر اقتصاد مسکن وزارت راه و شهرسازی، ماه گذشته نزدیک به 10 هزار واحد مسکونی در شهر تهران فروخته شد که در مقایسه با ماه قبل از آن میزان معاملات نزدیک به 3 درصد کاهش یافته است.

البته تعداد واحدهای مسکونی معامله شده ای که اطلاعات قرارداد آنها در سامانه رهگیری معاملات املاک و مستغلات درج شده است برای خرداد 99 تعداد 11 هزار و 46 واحد اعلام شده است اما این حجم معامله فروش مسکن پس از حذف اطلاعات ناقص در نهایت به 9 هزار و 562 واحد کاهش یافته و آمار آن توسط دفتر اقتصاد مسکن اعلام شده است.

ماه گذشته میانگین قیمت هر مترمربع واحد مسکونی در بازار معاملات مسکن شهر تهران به 19 میلیون و 71 هزار تومان رسید.

تغییرات قیمت مسکن در شهر تهران طی ماه گذشته بیانگر رشد 12.1 درصدی نسبت به اردیبهشت ماه سال جاری است.

متوسط قیمت مسکن در تهران در خرداد امسال همچنین 40 درصد گرانتر از خرداد سال گذشته شده است.

به گزارش هیبنا،‌ میزان رشد قیمت فروش واحدهای مسکونی در مناطق مختلف تهران طی ماه گذشته یکسان نبوده است. در منطقه یک تهران در فاصله اردیبهشت تا خرداد سال جاری متوسط قیمت هر متر مربع واحد مسکونی از 34 میلیون و 100 هزار تومان به 42 میلیون و 500 هزار تومان افزایش پیدا کرد که بیانگر رشد 24 درصدی قیمت است.

در مناطق متوسط شهر همچون منطقه 4 نیز متوسط قیمت مسکن در معاملات انجام شده 9 درصد در این بازه زمانی دو ماهه تغییر مثبت داشته است. در منطقه 4 تهران میانگین قیمت هر مترمربع واحد مسکونی از 19 میلیون تومان عبور کرده است در حالی که در منطقه 5 به عنوان دیگر منطقه متوسط شهر تهران متوسط قیمت خرید و فروش خانه به 23 میلیون و 500 هزار تومان رسیده است.

در مناطق جنوبی شهر تهران اما متوسط قیمت ها اغلب پایین تر از مترمربعی 10 میلیون تومان است. در منطقه 18 که همیشه کمترین سطح قیمت مسکن در این منطقه برقرار بوده است میانگین قیمت ها در معاملات خرید و فروش خانه در ماه خرداد به 8 میلیون و 800 هزار تومان رسید.

به گزارش پایگاه خبری بانک مسکن، سال گذشته متوسط قیمت خرید و فروش واحدهای مسکونی در تهران بیش از 60 درصد نسبت به میانگین 12 ماهه قیمت در سال 97 افزایش یافت. نرخ رشد قیمت مسکن البته در ماه هایی از نیمه اول سال 98 از 90 درصد نیز تجاوز کرد اما در نیمه دوم سال شیب رشد قیمت تا حدودی کاهش یافت.

کارشناسان اقتصادی و حتی مسولان عالی رتبه دولت یکی از علل رشد تند قیمت مسکن در ماه های اخیر را اثر رفتار سفته بازی و خریدهای سرمایه ای ملک می دانند.

رئیس جمهور در جلسه اخیر ستاد اقتصادی دولت برای کنترل این رفتار از برنامه وزارتخانه های اقتصادی برای هدایت تقاضای سرمایه ای از بازار مسکن به سمت بازار سرمایه خبر داده بود.