---
layout: post
title: ساخت مسکن مهر تا شهریور ماه به اتمام می رسد
site: باشگاه خبرنگاران
keyword: مسکن مهر ، مسکن ملی ، قیمت مسکن ، خرید مسکن
source-url: https://www.yjc.ir/00V16S
image: https://melkfax.s3.ir-thr-at1.arvanstorage.com/12079940_281.jpg
subtitle: ساخت مسکن مهر در شهرهای جدید با تزریق منابع مالی ۳۵۰ میلیارد تومانی تا پایان شهریور ماه به اتمام می‌رسد.
---
حبیب الله طاهرخانی مدیرعامل شرکت عمران شهر‌های جدید در برنامه زنده تلویزیونی با بیان اینکه از ظرفیت‌ها و تجربیات ساخت مسکن مهر در شهر‌های مختلف در طرح اقدام ملی مسکن استفاده شده است گفت: در طرح اقدام ملی مسکن سعی شده بخشی از ضعف‌هایی که در پروژه‌های مسکن مهر وجود داشته برطرف شود تا با افزایش کیفیت در اجرای طرح‌های مسکن ملی دیگر شاهد تجربه مجدد مشکلات مسکن مهر در این پروژه‌ها نباشیم.

او با بیان اینکه در برنامه‌های جدید شرکت عمران شهر‌های جدید سعی کرده‌ایم بخشی از مشکلات مسکن مهر را جبران کنیم افزود: مکان یابی پروژه‌های مسکن مهر عموماً با برخی از ضعف‌ها رو به رو بود که در طرح اقدام ملی مسکن این مشکل را رفع کرده‌ایم چرا که دور بودن واحد‌های مسکن مهر از شهر‌ها باعث شده بود که زیرساخت‌ها با مشکلات زیادی همراه باشد.

طاهرخانی اظهار کرد: در طرح اقدام ملی مسکن سعی کردیم بخش عمده‌ای از واحد‌ها در بافت‌های خود شهر‌ها ساخته شوند.

مدیر عامل شرکت عمران شهر‌های جدید با بیان اینکه زیرساخت‌های ایجاد شده در طرح اقدام ملی مسکن در قالب نظام فنی است ادامه داد: در این طرح همزمان با پیشرفت واحد‌های مسکن ملی سعی کردیم زیر ساخت‌های آن‌ها را هم فراهم کنیم یعنی به طور مثال در بسیاری از شهر‌ها همزمان با ساخت واحد‌ها زیرساخت‌هایی از جمله مدرسه، بیمارستان، و مراکز فرهنگی و تجاری هم کلنگ‌زنی شود.

معاون وزیر راه و شهرسازی با اشاره به اینکه در مسکن مهر توجه چندانی به نازک کاری و یا نمای ساختمان نشده بود گفت: در طرح اقدام ملی مسکن به نازک کاری و نمای واحد‌ها بسیار توجه شده است به طوری که در بخش نما‌ها ساخت واحد‌ها با ظرافت‌های بسیار زیادی انجام خواهد شد.

طاهر خانی عنوان کرد: بسیاری از واحد‌های مسکن مهر در ساختمان‌های بلند مرتبه ساخته شده بودند، اما در این طرح اقدام ملی مسکن متوسط طبقات ساختمان‌ها ۵ تا ۶ طبقه است و سعی شده با اسکان واحد‌ها تمامی زیر ساخت‌ها هم در این حوزه‌ها فراهم شود.

طاهرخانی با اشاره به اینکه عمده واحد‌های مسکن مهر تا شهریور ماه به بهره‌برداری می‌رسد اظهار کرد: تعدادی از پروژه‌های مسکن مهر مشکل زیرساختی دارند و امکان تامین آب و برق در آن‌ها هنوز فراهم نشده، اما با رایزنی‌های انجام شده با دستگاه‌هایی از جمله وزارت نیرو و وزارت نفت سعی خواهیم کرد تا پایان شهریورماه مشکل تامین آب، برق، گاز و فاضلاب تمامی این واحد‌ها برطرف شود.

او توضیح داد: تا شهریور ماه ساخت مسکن مهر در تمامی شهر‌های جدید به اتمام می‌رسد.

طاهرخانی با اشاره به اینکه در شهر‌های جدید ۳۵۰ هزار واحد مسکن مهر دارای متقاضی بود گفت: امروز ۳۲۷ هزار واحد مسکن مهر در شهر‌های جدید نازک کاریشان به اتمام رسیده و فرایند ساخت آن‌ها هم به زودی به پایان خواهد رسید.

معاون وزیر راه و شهرسازی با اشاره به اینکه مشکل اصلی در واحد‌های مسکن مهر زیرساخت است اظهار کرد: در بازدیدی که اخیراً از تعدادی از شهر‌های جدید داشتیم بسیاری از این واحد‌ها در مرحله تحویل است، اما به دلیل مشکل زیرساختی و نبود منابع مالی امکان تحویل و یا بهره برداری از آن‌ها وجود ندارد بنابراین با پیگیری‌هایی که انجام شد سعی کردیم بخشی از منابع مالی این واحد‌ها را از محل منابع داخلی شرکت عمران تامین کنیم.
این مقام مسئول با اشاره به اینکه با پیگیری‌های انجام شده در سال گذشته مقرر شد در قانون بودجه بند ب تبصره ۱، مجموعه عمران شرکت شهر‌های جدید از محل منابع داخلی خود برای تامین امکانات استفاده کند و طبق توافقات صورت گرفته ۳۵۰ میلیارد تومان از مجموعه منابع مالی شهر‌های جدید به دستگاه‌های خدمات رسان برای احداث زیرساخت‌ها پرداخت شود همچنین طبق جلساتی که با وزارت نیرو هم برگزار کردیم سهم هر شرکت برای تامین زیرساخت‌ها مشخص شده است.

طاهرخانی با اشاره به اینکه شرکت عمران شهر‌های جدید در دو بخش برای حوزه مسکن برنامه‎ریزی کرده است افزود: اولین برنامه مکان یابی شهر‌های جدید به ویژه در مناطق کلان شهر‌ها است به طوری که شهر‌های جدیدی در حاشیه شهر‌ها در حال ساخت است تا بخشی از نیاز‌های مسکن در کلان شهر‌ها پوشش داده شود.

مدیر عامل شرکت عمران شهر‌های جدید اضافه کرد: در بسیاری از مناطق کلان شهری با محدودیت زمین مواجه بودیم، اما با برنامه‎ریزی‌های صورت گرفته در کلانشهر‌ها ساخت شهر‌های جدیدی را کلنگ زنی کرده‎ایم.

طاهرخانی توضیح داد: ساخت شهر جدید ایوانکی را در منطقه کلان شهر تهران آغاز کرده‌ایم تا با احداث این شهر بخشی از نیاز مسکنی شرق تهران را پاسخگو باشیم.

معاون وزیر راه وشهرسازی بیان کرد: در سایر کلانشهر‌ها طرح‌های مکان یابی در حال انجام است و البته در برخی از مناطق جنوبی کشور این اقدامات انجام شده است.

او یادآور شد: در مناطق جنوبی کشور به ویژه کرانه‌های ساحلی و منطقه مکران با توجه به تاکیدات مستمر مقام معظم رهبری برای توسعه این شهر‌ها اقداماتی را انجام دادیم و شهر‌هایی از جمله تیس را به بهره برداری رساندیم و البته شهر جدید مکران هم در دستور کار است.

طاهرخانی بیان کرد: در منطقه عسلویه هم برنامه‌هایی را در دستور کار خود قرار داده‌ایم که به زودی به مرحله اجرایی و عملیاتی می‌رسد.

این مقام مسئول با اشاره به اینکه سیاست دیگر شرکت عمران شهر‌های جدید احداث شهرک است گفت: مکان یابی‌ در کلانشهر‌ها انجام شده و سعی کرده‌ایم شهرک‌هایی را در کنار مناطق اقتصادی ایجاد کنیم به طور مثال در مجموعه گل گهر سیرجان ساخت شهرک‌هایی را در دستور کار قرار داده‌ایم.

مرحله سوم ثبت نام طرح اقدام ملی مسکن به زودی اعلام می شود
طاهرخانی در پاسخ به این سوال مبنی بر اینکه آیا ظرفیت‌های جدیدی برای طرح اقدام ملی مسکن ایجاد خواهد شد گفت: وزارت راه و شهرسازی در مرحله غربالگری ثبت نام کنندگان مرحله دوم طرح اقدام ملی مسکن است که البته عمده‌ای از ثبت‌نام کنندگان واجد شرایط نیستند بنابراین به زودی ظرفیت‌های جدیدی ایجاد و اطلاع رسانی مجدد برای ثبت نام مرحله سوم طرح اقدام ملی مسکن اعلام می‌شود.

مدیر عامل شرکت عمران شهر‌های جدید تصریح کرد: برای جلوگیری از دلال بازی در طرح اقدام ملی مسکن فعلاً برنامه‌ای برای واگذاری امتیازات طرح اقدام ملی مسکن نداریم.

او با اشاره به اینکه وزارت راه و شهرسازی در حوزه بازار مسکن برنامه‌های متنوعی را در دستور کار خود قرار داده است ادامه داد: با افزایش تولید و عرضه‌های بالای مسکن تعادل را در بازار مسکن ایجاد خواهیم کرد و البته به دلیل آنکه بازار مسکن تحت تاثیر شرایط اقتصاد کلان کشور قرار گرفته با نوساناتی روبه‌رو شده است.

او ادامه داد: وزارت راه و شهرسازی سعی کرده است با عرضه زیاد مسکن قیمت‌ها را در این بازار کنترل کند.

طاهرخانی بیان کرد: بخشی از رشد قیمت‌ها با عرضه‌های جدید متعادل خواهد شد؛ البته امیدوار هستیم سیاست‌های شهر‌های جدید هم با اصلاح و تمرکز جدید به خانه‌دار شدن اقشار جوان کشور کمک کند.