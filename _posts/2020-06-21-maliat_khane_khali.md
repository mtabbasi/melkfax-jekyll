---
layout: post
title: انتخاب سال ۹۵ برای اخذ مالیات از خانه‌های خالی مناسب نیست
site: باشگاه خبرنگاران
keyword: مسکن ، بازار مسکن
source-url: https://www.yjc.ir/00UnIT 
image: https://tejaratnews.com/wp-content/uploads/2020/06/3e8d4fc3-eae8-484e-bb8d-43bd8ac50941-1.jpg
subtitle: معاون مسکن و ساختمان وزیر راه و شهرسازی گفت: برای طرح مالیات از خانه‌های خالی نباید محدودیت سال قرار داد و انتخاب سال ۹۵ برای این طرح قابل قبولی نخواهد داشت.
---
محمود محمود زاده معاون مسکن و ساختمان وزیر راه وشهرسازی در گفت‌وگو با خبرنگار مسکن گروه اقتصادی باشگاه خبرنگاران جوان،  با بیان اینکه بر اساس سرشماری که در کشور در حوزه ساخت و ساز و مسکن در کشور انجام شده بخش عمده‌ای از واحد‌های مسکونی در کشور در چرخه اقتصادی کشور نیستند، گفت: ۱۰ درصد از واحد‌های مسکونی کشور در این چرخه نیستند و برخی از آن‌ها قابل سکونت نیستند و تعدادی فرسوده شده و امکان سکونت در آنجا وجود ندارد.

او ادامه داد: بخش قابل ملاحظه‌ای از جمعیت در کلان شهر‌ها نیاز به مسکن دارند، اما بنا به دلایل مختلف این واحد‌ها برای سکونت در اختیار افراد قرار نگرفته است، بنابر این طرح اخذ مالیات از خانه‌های خالی توسط سامانه املاک و اسکان اجرایی شده تا بخشی از این مشکلات برطرف شود.

او ادامه داد: در کشور‌های مختلفی که با مشکل مسکن مواجه هستند طرح اخذ مالیات از خانه‌های خالی از سال‌های گذشته اجرایی شده و بخش عمده‌ای از این کشور‌ها موفق عمل کرده و اثر بخش هم بوده است.

محمود زاده اظهار کرد: باید تمامی ابزار‌های مالیاتی و سیاست‌های تشویقی و بازدارنده در کنار هم اجرا شود تا بتواند اثرات مثبت و خوبی بر بازار مسکن بر جای بگذارد در صورتی که تنها سیاست‌های بازدارنده برای این طرح اجرا شود اثربخش نخواهد بود.

معاون مسکن و ساختمان وزیر راه و شهرسازی تاکید کرد: اجرای این طرح در راستای افزایش عرضه واحد‌های مسکونی اجرا شده است، اما باید این موضوع را هم در نظر گرفت که در چه شرایطی و در قالب چه موضوعی انجام شود که قابلیت اجرایی داشته باشد و بتواند قدرت انتخاب را برای متقاضیان افزایش دهد.

او تاکید کرد: باید قدرت انتخاب برای متقاضیان را افزایش داد و با افزایش تعداد واحد‌های مسکونی بتوانیم رقابت را بین افراد بیشتر کنیم که نتیجه آن کاهش نرخ اجاره و تثبیت در بازار خرید و فروش است.

محمود زاده با بیان اینکه انتخاب سال برای اجرای طرح مالیات از خانه نمی‌تواند موثر باشد، افزود: برای طرح مالیات بر خانه‌های خالی نباید محدودیت سال قرار داد و انتخاب سال ۹۵ برای این طرح شاید نتیجه قابل قبولی نداشته باشد.

او تاکید کرد: انتخاب از سال ۹۵ برای این واحد‌ها استاندارد نیست و سازمان امور مالیاتی به دلیل آنکه اطلاعات واحد‌های مسکونی پیش از این سال را نداشته است این سال را انتخاب کرده است.

معاون مسکن و ساختمان وزیر راه و شهرسازی با اشاره به اینکه باید تمامی ابزار‌های مالیاتی در این طرح لحاظ شود، تاکید کرد: پراکندگی واحد‌های مسکونی خالی و یا غیر قابل سکونت در سطح کشور وجود دارد و میزان تراکم این واحد‌ها ممکن است در یک منطقه کم و ممکن است در منطقه دیگری بسیار زیاد باشد بنابراین باید اطلاعات را در این حوزه در نظر گرفته شود.