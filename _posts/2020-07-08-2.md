---
layout: post
permalink : blog/فتاح-از-ارز-4200-تومانی-استفاده-نکرده-ایم-اعلام-آمادگی-بنیاد-مستضعفان-برای-عرضه-املاک-در-بورس.html
title: فتاح:از ارز ۴۲۰۰ تومانی استفاده نکرده‌ایم/ اعلام آمادگی بنیاد مستضعفان برای عرضه املاک در بورس
site: خبرگزاری تسنیم
keyword: بازار مسکن ، قیمت مسکن
source-url: https://tn.ai/2302068
image: https://melkfax.s3.ir-thr-at1.arvanstorage.com/1399030812210137620499544.jpg
subtitle: رئیس بنیاد مستضعفان از اعلام آمادگی برای عرضه تمام املاک این نهاد در بورس مستغلات خبر داد و گفت:بنیاد مستضعفان از ارز ۴۲۰۰ تومانی استفاده نکرده است.

---
به گزارش ملک فکس و به نقل از  گروه اقتصادی خبرگزاری تسنیم،سید پرویز فتاح در جلسه کمیسیون اقتصادی مجلس با ارائه پیشنهاداتی درباره پرداخت اعتبارات به صورت قرض الحسنه، تامین مسکن محرومان و تکمیل پروژه های عمرانی نیمه تمام کشور اظهار کرد: به دنبال توسعه فعالیت‌های بنیاد مستضعفان در زمینه محرومیت زدایی و کمک به معیشت مردم هستیم و بنیاد مستضعفان برای احداث مسکن محرومان می تواند با تامین زمین، سیمان و برخی از مصالح ساختمانی، از بار دولت در تولید مسکن تا حدودی بکاهد.

وی با اشاره به پیشنهاد بنیاد مستضعفان برای کمک به تکمیل پروژه های نیمه تمام کشور گفت: اگرچه بنیاد مستضعفان مسئولیت تخصصی در برابر تکمیل پروژه های عمرانی ندارد اما این پیشنهاد را داریم تا بنیاد مستضعفان، دولت و مجلس با همکاری یکدیگر طرحی تدوین کنند تا این پروژه ها با استفاده از ظرفیت بنیاد تکمیل شود.

وی افزود: در حوزه ارائه تسهیلات بانکی، تلاش داریم تا به سمت تسهیلات قرض الحسنه حرکت کنیم؛ البته محدودیت هایی در این مسیر داریم ولی معتقدیم که می توانیم برای کمک به مردم با تامین منابع مالی این تسهیلات، وام های قرض الحسنه را در قالب قرض الحسنه مسکن و ... در اختیار اقشار ضعیف قرار دهیم.

وی با ارائه گزارشی از فعالیت های این بنیاد در حوزه اقتصادی تصریح کرد: نهادهایی همچون بنیاد مستضعفان گرچه از بودجه عمومی و دولتی استفاده نمی کنند ولی همواره تابع قوانین کشورند؛ مثل قانون بازنشستگان یا حقوق و پاداش مدیران که تابع قوانین کشوری هستیم و آمادگی داریم تا سازمان های نظارتی نسبت به عملکرد ما نظارت کنند.

رئیس بنیاد مسضعفان با بیان اینکه بنیاد مستضعفان به هیچ وجه از ارز 4200 تومانی استفاده نکرده است گفت: شرکت های بنیاد مستضعفان نه تنها از ارز 4200 تومانی استفاده نکرده اند بلکه ارزهای حاصل از صادراتشان را نیز طبق قانون و در سامانه نیما وارد کشور کرده اند و بانک مرکزی نیز می تواند این موضوع را تایید کند.

فتاح ادامه داد: ما خود را بیش از دیگران موظف به اجرای قانون می دانیم و حتما نسبت به اجرای قوانین کشور حساسیت ویژه ای داریم.

وی با اشاره به این که کل درآمد و فروش ما سال 98، حدود 36 هزار میلیارد تومان بوده است، در واکنش به مقایسه دارایی های بنیاد مستضعفان با دولت گفت: من بارها اعلام کرده ام و اینجا نیز می گویم که نسبت ما در مقایسه با جی دی پی، کمتر از یک درصد است و به هیچ وجه توان اقتصادی ما، قابل مقایسه با دولت نیست و حتی میزان فروش سالانه بنیاد از برخی شرکت های دولتی هم کمتر است.

وی با اینکه بنیاد مستضعفان حتما با مجلس، دولت و قوه قضائیه هماهنگ است افزود: در ماجرای کرونا بنیاد مستضعفان خود را موظف به کمک به اقشار مختلف نیازمند دانست و با هماهنگی دولت تلاش کرد تا تبعات شیوع کرونا برای اقشار ضعیف را کاهش دهد.

رئیس بنیاد مستضعفان با اشاره به اینکه 15 منطقه آبادانی و پیشرفت بنیاد به 31 منطقه افزایش می یابد خاطرنشان کرد: ما با استقرار 3 ساله در هریک از این مناطق سعی داریم تا چهره محرومیت را از این مناطق پاک کنیم ولی البته ما قرار نیست جای دولت را در این مناطق بگیریم.

وی با اشاره به جزئیاتی از واگذاری زمین های مصادره شده توسط خاندان پهلوی به مردم گفت: این زمین ها که توسط خاندان پهلوی از مردم غصب شده بود و بعد از انقلاب در اختیار بنیاد مستضعفان قرار گرفت، حالا به نام مالکان اصلی این زمین ها می شود و به صاحبان آن بازمی گردد.

رئیس بنیاد مستضعفان با بیان اینکه در حال حاضر 32 شرکت بنیاد در بورس حضور دارند گفت: ما به دنبال تسریع حضور شرکت های دیگر بنیاد در بورس هستیم ولی متاسفانه با توجه به مسیر سخت ورود به بورس، 20 شرکت دیگر ما در حال طی مراحل این مسیر هستند و به زودی در بازار سرمایه عرضه می شوند. ما با عرضه شرکت های خود در بورس، مردم را شریک سود و فعالیت بنیاد مستضعفان می کنیم و قصد داریم تا تمامی شرکت های بنیاد را در بازار سرمایه عرضه کنیم.

فتاح با اشاره به جلسه اخیر با وزیر اقتصاد در خصوص مشارکت بنیاد مستضعفان در بورس املاک و مستغلات گفت: ما به وزیر نیز اعلام کردیم که بنیاد مستضعفان از مشارکت در بورس املاک و مستغلات استقبال می کند و حاضریم تمامی املاک خود را در بورس مستغلات عرضه کنیم و آمادگی کامل برای این کار داریم.

رئیس بنیاد مستضعفان با تاکید بر اینکه ما به دنبال شفافیت در عملکرد خود هستیم گفت: حضور شرکت های ما در بورس بر اساس همین سیاست است و ما خود را موظف و ملزم به ارائه گزارشات عملکردمان به مردم می دانیم.

وی با اشاره به تکمیل پروژه های نیمه تمام بنیاد مستضعفان طی امسال و سال آینده گفت: علاوه بر این تلاش کرده ایم تا در این شرایط حتما جهش تولید را در شرکت های بنیاد مستضعفان رقم بزنیم و این جهش حتما در بنیاد مستضعفان اتفاق خواهد افتاد؛ این در حالی است که ما دستور داده ایم در این شرایط هیچ کارگری نباید اخراج شود و اجازه نیز نخواهیم داد تا حقوق معوق در شرکت هایمان داشته باشیم.

فتاح با اعلام خبر هزینه 1600 میلیارد تومانی بنیاد مستضعفان برای کمک به اقشار ضعیف در جریان شیوع کرونا گفت: در آخرین اقدام انجام شده، بنیاد مستضعفان با تخصیص 50 میلیارد تومان زمینه آزادی 2574 زندانی جرائم غیرعمد نیازمند را فراهیم کرد. آمادگی داریم در صحن علنی مجلس ارائه گزارش دهیم و به سوالات مردم و نمایندگان آنها در حضور رسانه ها پاسخ دهیم؛ چراکه ما معتقدیم نهادهایی مثل بنیاد مستضعفان باید پاسخگوی مردم و نمایندگان باشند.

وی از نمایندگان خواست تا برای کمک های بیشتر به مردم بر روی توانایی نهادهایی مثل بنیاد مستضعفان حساب کنند و با فراهم کردن ساز و کاری، مسیر کمک رسانی بنیاد و نهادهای دیگر را به صورت ملی هموار کنند.