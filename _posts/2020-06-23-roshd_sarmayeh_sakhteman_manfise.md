---
layout: post
title: رشد واقعی سرمایه گذاری در ساختمان منفی ۳ بوده است
site: باشگاه خبرنگاران جوان
keyword: اتاق بازرگانی ، مسکن ملی
source-url: https://www.yjc.ir/00V2ir 
image: https://melkfax.s3.ir-thr-at1.arvanstorage.com/12109643_154.jpg
subtitle: آمار‌ها نشان می‌دهد رشد واقعی سرمایه گذاری در بخش ساختمان در سال ۹۸ منفی ۳ بوده است.
---
مسعود خوانساری رئیس اتاق بازرگانی، صنایع و معادن استان تهران در مراسم امضای تفاهم نامه همکاری بین وزارت راه و شهرسازی و بخش خصوصی با بیان اینکه میزان GDP در پایان سال ۹۸، حدود ۲۵۰۰ میلیارد تومان برآورد شده است، گفت: ارزش بازار سرمایه ۶۰۰۰  هزار میلیارد تومان و ارزش بازار مسکن ۱۵هزار هزار میلیارد تومان بوده است.

او گفت: آمارها نشان می‌دهد که در سال ۹۸ ارزش بازار مسکن دو نیم تا سه برابر بازار سرمایه بوده است.

خوانساری ادامه داد: رشد واقعی سرمایه گذاری در بخش ساختمان در سال ۹۸ منفی ۳ و ۴ دهم و در سال ۹۷ این میزان منفی ۹.۴ دهم درصد بود بنابراین آمارها نشان می‌دهد که میزان سرمایه‌گذاری در حوزه مسکن در سال ۹۷ و ۹۸ منفی بوده است.

رئیس اتاق بازرگانی صنایع معادن استان تهران با اشاره به اینکه بخش سرمایه‌گذاری در حوزه مسکن به عنوان مهمترین بخش‌های اقتصادی کشور به شمار می‌رود، گفت: آمارها نشان می دهد که با توجه به آنکه بخش مسکن جزو پیشران اقتصادی در کشور به شمار می‌رود بنابراین اگر اقتصاد دچار آسیب شود بازار مسکن هم ضربه می بیند.

خوانساری توضیح داد: مسکن، خوراک و پوشاک جزو نیازهای مهم کشور هستند مردم همواره به آن نیاز دارند و اگر این سه بخش دچار مشکل شود مردم دچار مشکل خواهند شد.

او اظهار کرد: در کشور ما بارها اعلام کرده ایم که اتاق بازرگانی می تواند در این زمینه همکاری داشته باشد.
 
خوانساری با بیان اینکه اشتغال و سرمایه گذاری در این حوزه بسیار زیاد است ادامه داد : در دو سال ۹۷ و ۹۸  آمارها نشان می دهد که سرمایه‌گذاری در این زمینه منفی بوده است بنابراین باید برای جذب سرمایه گذار خارجی و داخلی در این حوزه اندیشه جدیدی صورت گیرد.
 
او بیان کرد : باید با استفاده از روش‌های مختلف بتوانیم سرمایه زیادی را در این بخش جذب کنیم و با توجه به آنکه بخش مسکن پیشران اقتصاد کشور است باید در این زمینه همکاری‌های لازم را داشته باشیم .
 
او به وضعیت بافت‌های فرسوده هم اشاره کرد و گفت: متاسفانه با توجه به آن که بافت فرسوده یک بخش اجتماعی است کار جدی انجام نشده و تنها در سال ۷۳ و ۷۴ اقداماتی در این زمینه انجام شد اما این اقدامات هم با نواقصی بسیار زیادی روبرو بوده است اما بعد از دهه ۷۰ کار جدی در حوزه بافت فرسوده انجام نشد .
 
خوانساری با اشاره به اینکه اتاق بازرگانی در طی سال‌های گذشته همواره اعلام کرده است که آماده همکاری در حوزه مشارکت نوسازی بافت های فرسوده است گفت: متاسفانه با وجود پیگیری‌های بسیار زیاد کار جدی در این حوزه انجام نشده است.
 
خوانساری توضیح داد : در بخش مسکن که قسمت عمده آن توسط سرمایه‌گذاری بخش خصوصی صورت می گیرد شاهد آن هستیم که حضور بخش خصوصی کمتر شده است و اگر سیاست ها در این زمینه درست انجام نشود این حوزه با چالش‌هایی مواجه می‌شود.
 
رییس اتاق بازرگانی تهران با اشاره به اینکه باید با کمک و همکاری یکدیگر بتوانیم این حوزه را تقویت کنیم گفت: هنوز بعد از گذشت ۴۰ سال در صنعتی سازی عقب هستیم و کمتر به سمت صنعتی سازی حرکت کرده ایم.
 
خوانساری اظهار کرد: دریافت پروانه ساخت توسط یک سازنده حداقل یک سال به طول می انجامد که این خود باعث خوابیده شدن بخش عمده‌ای از سرمایه‌های سازندگان می‌شود و برای ساخت یک مسکن معمولی باید کمتر از ۴ سال تلاش کنیم .
 
رییس اتاق بازرگانی با اشاره به اینکه بخش ساخت و ساز با چالش‌های بسیار زیادی روبرو است گفت: اخذ پروانه ساختمانی ،رعایت مقررات نظام مهندسی حوزه آتش‌نشانی و دریافت پروانه مسکونی برای سازنده ۵ سال به طول می‌انجامد .
 
او با اشاره به اینکه نظام مهندسی با توجه به آنکه باید یک تشکیلات راهگشا باشد گفت :متاسفانه خود نظام مهندسی به عنوان عاملی برای کُند شدن فعالیت‌های حوزه ساخت و ساز تبدیل شده است.
 
خوانساری بیان کرد: در گذشته مالک ناظر ساختمان را انتخاب می‌کرد اما هم اکنون نظام مهندسی خود مالک را معرفی می‌کند که این برای سازنده یک بار هزینه ای دارد.
 
او اظهار کرد: باید سعی کنیم هرچه سریعتر همکاری ها بین اتاق بازرگانی و بخش ساخت و ساز را فراهم کنیم تا بتوانیم نوسازی را در بافت های فرسوده تقویت کنیم‌.