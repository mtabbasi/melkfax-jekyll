---
layout: post
title: خانه گران نخرید تا ارزان شود / ۶۶ هزار واحد مسکن مهر نیمه تمام تا مهر به بهره برداری می رسد
site: باشگاه خبرنگاران جوان
keyword: مسکن ملی ، ثبت نام مسکن ملی ، وزارت راه و شهرسازی ، بازار مسکن
source-url: https://www.yjc.ir/00Uxbf
image: https://cdn.yjc.ir/files/fa/news/1399/3/16/12015955_474.jpg
subtitle: خانه گران نخرید تا ارزان شود / ۶۶ هزار واحد مسکن مهر نیمه تمام تا مهر به بهره برداری می رسد
---
محمد اسلامی وزیر راه و شهرسازی در گفت‌وگو با خبرنگار مسکن گروه اقتصادی باشگاه خبرنگاران جوان،  با بیان اینکه تمامی طرح های نیمه کاره مسکن مهر امسال به اتمام می‌رسد، گفت: ۶۶ هزار واحد نیمه تمام مسکن مهر در کشور باقی مانده که تا پایان شهریور و ابتدای مهر امسال به بهره برداری می رسد.

وزیر راه و شهرسازی با اشاره به اینکه طی یک سال گذشته حدود ۲۰۰ هزار واحد مسکن مهر به مردم تحویل داده شده است، گفت: سالیانه به طور متوسط ۲۵ هزار واحد مسکن مهر آماده بهره برداری می شود و بخش عمده ای از این واحدها در مراحل نازک کاری و ساخت محوطه هستند.

اسلامی یادآور شد: ۶۶ هزار واحد مسکن مهر در مراحل اتمام کار از جمله فوندانسیون و اسکلت قرار دارد که برخی از آنها به دلیل مشکلات پیمانکاران باقی مانده که به زودی این واحدها هم به مرحله تحویل می رسد.

اسلامی با بیان اینکه حدود ۷۰ هزار واحد مسکن مهر به دلیل مشکل حقوقی در شهرهای مختلف باقی مانده است، گفت: به زودی با همکاری دستگاه های مختلف مشکلات ساخت این واحدها برطرف و سرعت ساخت این واحدها افزایش می یابد.

اسلامی همچنین درباره افزایش ۲۰ میلیون تومانی مسکن مهر پردیس، گفت: پرداخت این ۲۰ میلیون تومان مانع سوداگری و دلالی می شود و این افزایش قیمت مشمول متقاضیان اول و هدف واحدهای مسکن مهر نمی شوند.

او ادامه داد: با توجه به افزایش سوداگری در این منطقه سعی شده با اجرای این طرح دلالی را در بازار مسکن مهر پردیس از بین ببریم.

وزیر راه و شهرسازی درباره تعاونی هایی که برای متقاضیان مسکن مشکل‌ساز شده‌اند، گفت: برای حل مشکل تعاونی های مسکن تاکنون با قوه قضاییه مکاتبات بسیار زیادی انجام شده و همچنین طبق تعاملاتی که با وزارت کار تعاون و رفاه اجتماعی صورت گرفته به زودی احکامی درباره تعاونی‌های متخلف صادر و مشکلات آنها برطرف خواهد شد.

اسلامی اظهار کرد: باید از ظرفیت تعاونی هایی که در حوزه مسکن خوشنام هستند برای ساخت و ادامه پروژه های مسکن استفاده کنیم.

این عضو کابینه دوازدهم با اشاره به اینکه بازار مسکن با ایجاد نوسان بازارهای موازی تحت تاثیر قرار می گیرد، گفت: تمام تلاش ما آن است که بتوانیم جامعه هدف و متقاضیان واقعی را شناسایی کنیم و تا از طریق تعریف پروژه مسکن بتوانیم آنها را صاحب خانه کنیم.

اسلامی توضیح داد: در سامانه طرح اقدام ملی مسکن و طی ۲ مرحله یک میلیون و ۶۰۰ هزار متقاضی برای مسکن ملی ثبت‌نام کردند که از طریق آن تمامی متقاضیان واقعی مسکن شناسایی شده اند و تنها تعداد انگشت شماری از متقاضیان مسکن در این طرح ثبت نام نکرده اند.

او با اشاره به اینکه از یک میلیون ۶۰۰ هزار متقاضی تنها ۸۰۰ هزار نفر واجد شرایط بودند، گفت: ما برای این متقاضیان پروژه مسکن و زمین در شهرهای مختلف تعریف کردیم و از ماه آینده هم واحدهای ساخته شده واگذار و اراضی در نظر گرفته شده در شهرهای مختلف به افراد و سازندگان تحویل داده می شود. این طرح در قالب تفاهم نامه های سه جانبه بین نظام مهندسی کشور، دستگاه مجری یا سازنده و وزارت راه و شهرسازی، ساخت این پروژه  واحدها انجام می شود.

او ادامه داد: متقاضیان معرفی شده می‌توانند آورده خود را تکمیل و واحد را تحویل بگیرند.

اسلامی بیان کرد: همچنین در قالب این طرح برای تعدادی از متقاضیان واقعی شناخته شده در شهرهای مختلف اراضی تعریف شده و در بسیاری از مناطق هم ساخت این پروژه آغاز شده است.

او با بیان اینکه اجرای طرح اقدام ملی مسکن و شناسایی متقاضیان واقعی بهترین پاسخ به نیاز جامعه برای بازار مسکن است، اظهار کرد: تعدادی از متقاضیان تمایل دارند که مستاجر باشند و این شرایطی است که ما تعیین نمی‌کنیم چرا که تعیین قیمت بازار مسکن در دست دولت نیست و تا زمانی که نوسان و تحولات قیمتی در بازار ارز وجود داشته باشد شرایط این گونه خواهد بود.

اسلامی تاکید کرد: بازار مسکن هم همانند سایر کالاها از بازار ارز تاثیر می گیرد و این خود مردم هستند که باید مانع افزایش و ایجاد حباب قیمتی شوند.

وزیر راه وشهرسازی در پایان گفت: زمانی که قیمت یک کالا گران می شود مردم ‌نباید خریداری کنند تا ارزان شود و این تنها راه مقابله با گرانی کالاست. بهترین راهکار برای ترکیدن حباب های قیمتی در بازار مسکن و کاهش قیمت خریداری نکردن مردم است.