---
layout: post
permalink : blog/دولت-در-بخش-مسکن-فقط-شعار-می-دهد-افزایش-قیمت-مسکن-به-دلیل-عدم-توازن-عرضه-و-تقاضاست.html
title: دولت در بخش مسکن فقط شعار می‌دهد/ افزایش قیمت مسکن به دلیل عدم توازن عرضه و تقاضاست
site: خبرگزاری تسنیم
keyword: بازار مسکن ، قیمت مسکن
source-url: https://tn.ai/2301429
image: https://melkfax.s3.ir-thr-at1.arvanstorage.com/1397051607502195014956974.jpg
subtitle: یک استاد دانشگاه با بیان این‌که دولت در بخش مسکن فقط شعار می‌دهد،‌گفت:یکی از دلایل مهم افزایش قیمت مسکن نبود توازن بین عرضه و تقاضاست.
---
به گزارش ملک فکس و به نقل از  گروه اقتصادی خبرگزاری تسنیم، سیداحمد قاسمی درباره دلایل افزایش قیمت مسکن در کشور اظهار کرد: یکی از دلایل مهم این موضوع نبود توازن بین عرضه و تقاضا در این حوزه است، دولت نتوانسته متناسب با تقاضای موجود در بازار، مسکن عرضه کند.

وی با بیان اینکه در طی سال‌های اخیر دولت در حوزه مسکن فقط شعار داده ولی اقدامی عملی انجام نداده چنانکه با 5 سال عقب ماندگی مستمر در حوزه تولید مسکن روبرو هستیم، افزود: یکی دیگر از دلایل افزایش قیمت مسکن بحث نقدینگی است، دولت در این حوزه نیز نتوانسته نقدینگی موجود در بازار را مدیریت کرده و آنرا به سمت تولید سوق دهد. در نتیجه می بینیم که این نقدینگی به سمت بازارهایی مانند مسکن، ارز  یا خودرو رفته است.

وی با بیان اینکه بر اساس اعلام وزارت راه و شهرسازی در زمان حاضر حدود 60 درصد مردم تهران مستاجر هستند، تصریح کرد: این بدان معناست که با تقاضای 60 درصدی برای خانه دار شدن مواجه هستیم ولی به این تقاضا پاسخ داده نشده است.

قاسمی همچنین با بیان اینکه در طول هفته چند میلیون نفر از استانهای همجوار برای کار به تهران سفر می کنند، گفت: این مسئله باعث افزایش تقاضا برای مسکن است و اگر در کشور سیستم حمل و نقل سریعی داشتیم این افراد نیازی نداشتند که در طول هفته در تهران بمانند و می توانستند به راحتی رفت و آمد کنند.

این استاد دانشگاه با بیان اینکه قرار نیست خود دولت مسکن بسازد بلکه باید زیرساخت‌های آن را فراهم کند، اضافه کرد: هزینه ساخت مسکن در کنار هزینه زمین بسیار بالاست و بسیاری افراد از عهده پرداخت آن بر نمی آیند. هم‌اکنون در تهران شهرک هایی داریم که در آن ساخت و ساز تا حدودی صورت گرفته ولی امکاناتی برای زندگی وجود ندارد. کسانی بیشتر این ساختمان ها را در این شهرک ها خریداری می کنند که ساکن تهران نیستند و قصد ندارند فعلا در آن زندگی کنند.

قاسمی در پاسخ به این سوال که آیا اعمال مالیات بر خانه‌های خالی می‌تواند در کنترل قیمت مسکن موثر باشد، تصریح کرد: اگر از سامانه هوشمند در این زمینه استفاده شود این موضوع می‌تواند در کنترل قیمت مسکن موثر باشد و این تجربه ای است که در دنیا امتحان شده است ولی اگر بخواهیم این کار را به صورت دستی و چشمی انجام دهید، فقط در حد شعار می ماند و ممکن است اثرات منفی نیز به همراه داشته باشد.

وی با اشاره به اهمیت طراحی استراتژی دراز مدت در حوزه مسکن از سوی دولت متناسب با نیازهای جامعه و رشد جمعیت کشور، اظهار کرد: حتی در مورد شهرهای کوچک نیر باید برنامه‌ریزی در این حوزه داشته باشیم چرا که اگر توجهی به آنجا نشود این نیاز به شهرهای بزرگ از جمله تهران سرریز می‌شود.