---
layout: post
permalink : blog/بانک-ها-در-بازار-مسکن-دلالی-می-کنند.html
title: بانک‌ها در بازار مسکن دلالی می‌کنند
site: خبرگزاری تسنیم
keyword: بازار مسکن ، قیمت مسکن
source-url: https://tn.ai/2304102
image: https://melkfax.s3.ir-thr-at1.arvanstorage.com/1398120813504018619797484.jpg
subtitle: عضو کمیسیون عمران مجلس با انتقاد از فعالیت دلالانه بانک ها در بازار مسکن و افزایش قیمت در این بخش،گفت:بانک‌ها به عاملی برای تنش اقتصادی و گرانی تبدیل شده‌اند.
---
مجتبی یوسفی با انتقاد از نقش منفی بانک ها در تلاطمات بازار مسکن، اظهار کرد:هدف و برنامه کشور از تأسیس و فعالیت بانک ها، ایجاد حلقه واصل میان سرمایه گذاران و اجراکنندگان پروژه‌هاست تا از این طریق تولید کشور توسعه یابد اما متأسفانه در وضعیت کنونی بانک ها به وظایف اصلی خود عمل نمی کنند.

وی افزود: در دهه های اخیر بانک ها به مسئله بنگاه داری و فعالیت های اقتصادی ورود جدی کرده اند، البته فعالیت بانک ها در حوزه تقویت تولید کشور قابل قبول است، اما حتی این اقدام نیز صورت نگرفته و عملا بانک ها به نهادهای واسطه گر تبدیل شده اند.

وی تصریح کرد: در حوزه مسکن نیز شاهد ورود بانک ها در عرصه واسطه گری هستیم، بانک ها از طریق شرکت های اقتصادی خود اقدام به خرید مسکن، ساخت مال ها و ساختمان های لوکس می کنند تا از این طریق به سودهای کلان دست یابند، این رویکرد بانک ها در سال های اخیر تأثیر منفی در بازار مسکن گذاشته است.

عضو کمیسیون عمران مجلس بیان کرد: بنگاهداری بانک ها در بازار مسکن موجب افزایش قیمت ها در بازار می شود، متأسفانه نهادی که باید هدف آن تقویت تولید و بهبود وضعیت اقتصادی کشور باشد، به عاملی برای تنش اقتصادی و گرانی تبدیل شده است.

یوسفی با بیان این‌که بازار مسکن نیز مانند دیگر بازارهای اقتصادی نیاز به سرمایه در گردش دارد، اما امروز سازندگان به دلیل بالا بودن نرخ بازپرداخت تسهیلات، قادر به دریافت این وام ها نیستند به خانه ملت گفت: فعالیت دلالانه بانک ها در عرصه مسکن موجب افزایش قیمت در بازار شده است، چون این نهادها پول و سرمایه پرنفوذ دارند و از این طریق اقدام به واسطه گری می کنند. از این رو به نظر می رسد که برای تولید مسکن ارزان و کنترل گرانی ها، بانک ها باید نسبت به سرمایه گذاری در بازار تولید مسکن و ارائه تسهیلات کم سود به سازندگان اقدام کنند.