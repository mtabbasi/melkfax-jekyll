---
layout: post
title: زمین طرح ملی مسکن در حال تأمین است/ امروز آخرین مهلت ویرایش اطلاعات متقاضیان
site: خبرگزاری تسنیم
keyword: بازار مسکن ، قیمت مسکن
source-url: https://tn.ai/2299426
image: https://melkfax.s3.ir-thr-at1.arvanstorage.com/139710260717563516383764.jpg
subtitle: معاون وزیر راه با بیان این که زمین مورد نیاز ساخت واحدهای طرح ملی مسکن در حال تاأمین است، گفت ساخت این واحدها با همکاری تعاونی ها خوش سابقه آغاز می شود.
---
به گزارش گروه اقتصادی خبرگزاری تسنیم ، علی نبیان یادآور شد: بر اساس تفاهم‌نامه‌ با بنیاد مسکن و ستاد اجرایی فرمان امام (ره)،  اراضی بخش عمده‌ای از مسکن ملی توسط سازمان ملی زمین و مسکن تامین شده و در اختیار دستگاه‌ها و نهادهای متولی ساخت مسکن قرار گرفته است.

وی تصریح کرد: بر اساس برنامه زمانبندی شده و مورد توافق، پیش‌بینی می‌شود عملیات ساخت مسکن توسط نهادها و دستگاه‌های متولی ساخت مسکن برای گروه‌های میان درآمدی و کم‌درآمدی با همکاری تعاونی‌های خوش‌سابقه در تمامی استان‌ها آغاز شود.

وی با اشاره به آغاز ساخت 10 هزار و 300 واحد طرح ملی مسکن در زنجان گفت:  در استان قزوین به عنوان یکی از استان های مهم کشور، 60 درصد اراضی مسکن ملی تامین شده است و در حال برنامه ریزی هستیم تا باقیمانده اراضی این استان نیز تأمین و کار ساخت آنها نیز آغاز شود.

به گزارش تسنیم، از سوی دیگر بر اساس اظهارات مدیرکل دفتر اقتصاد مسکن وزارت راه و شهرسازی عملیات اجرایی ساخت واحدهای طرح ملی مسکن در تمام استان های کشور آغاز شده است.

پروانه اصلانی دیروز در خصوص آخرین وضعیت طرح ملی مسکن گفته بود: مهلت ویرایش اطلاعات متقاضیان طرح اقدام ملی مسکن ساعت 24 شنبه 14 تیر 99 است. یک سری از اطلاعات از جمله شهر محل سکونت، کد ملی  قابل تغییر نیستند. اما بخشی از اطلاعات از جمله نشانی از جمله مواردی است که در صورت تغییر، باید ویرایش شود.

وی با یادآوری این که در طرح ملی مسکن برای هر واحد 100 میلیون تومان وام (با سود 18 درصد) پرداخت می شود، افزود: آورده سازندگان برای هر واحد طرح ملی مسکن حداکثر 20 درصد است و 80 درصد تسهیلات هر واحد به سازندگان تعلق می‌گیرد و این وام قابل انتقال به خریداران است.

مدیرکل دفتر اقتصاد مسکن وزارت راه و شهرسازی با اعلام اینکه عملیات اجرایی ساخت مسکن در همه استان‌ها شروع شده است، گفت: استان زنجان جز پیشروترین استانها در ساخت مسکن ملی است و استانی است که عملیات اجرایی مسکن ملی در برخی از واحدها به مرحله اسکلت رسیده است.