---
layout: post
title: ساخت ۳۰ هزار واحد مسکونی آغاز شد
site: پایگاه خبری بانک مسکن
keyword: بانک مرکزی ، بانک مسکن ، مصالح ساختمانی
source-url: http://www.hibna.ir/Fa/News/71440
image: https://melkfax.s3.ir-thr-at1.arvanstorage.com/202006103540174014_Orig.jpg

subtitle: تفاهم نامه تامین مالی بخش دیگری از پروژه های طرح اقدام ملی مسکن توسط سرپرست بانک مسکن و رئیس سازمان ملی زمین و مسکن به امضا رسید.
---
به گزارش ملک فکس به نقل از هبینا،تفاهم نامه تامین مالی بخش دیگری از پروژه های طرح اقدام ملی مسکن توسط سرپرست بانک مسکن و رئیس سازمان ملی زمین و مسکن به امضا رسید.

به گزارش پایگاه خبری بانک مسکن، این بانک مسولیت و تعهد پرداخت تسهیلات ساخت به چهارمین دسته از مجموعه پروژه های طرح تولید و عرضه مسکن ملی را در قالب امضای تفاهم نامه با یک نهاد دولتی برعهده گرفت.

نادر قاسمی سرپرست بانک مسکن درباره جزئیات این تفاهم نامه به پایگاه خبری بانک مسکن –هیبنا- اعلام کرد: بانک مسکن تسهیلات ساخت 30 هزار واحد مسکونی تحت مدیریت سازمان ملی زمین و مسکن با نظارت ادارات راه و شهرسازی استان ها را در قالب ضوابط و شرایط مصوب دولت، بانک مرکزی و وزارت راه و شهرسازی، پرداخت می کند.

قاسمی افزود: پیش تر، بانک مسکن موفق شد در تفاهم نامه های جداگانه و منعقد شده بین خود و بنیاد مسکن انقلاب اسلامی، ستاد اجرایی فرمان حضرت امام (ره) و شرکت عمران شهرهای جدید، گام اول و اساسی برای پرداخت 75 هزار فقره تسهیلات ساخت مختص طرح اقدام ملی مسکن را بردارد. اکنون نیز با تفاهم نامه چهارم، این بانک در مجموع از ساخت 105 هزار واحد مسکونی ارزان قیمت روی زمین های دولتی، حمایت اعتباری و تامین مالی می کند.

سرپرست بانک مسکن همچنین تصریح کرد: روند پرداخت تسهیلات ساخت مسکن اقدام ملی به این صورت تعریف شده است که ابتدا با ثبت نام متقاضیان و تشخیص واجد شرایط بودن آنها توسط وزارت راه و شهرسازی، نسبت به افتتاح حساب جهت متقاضیان اقدام و آورده اولیه (نقدی) توسط آنها واریز می شود. بر این اساس تاکنون 11 هزار نفر به عنوان متقاضی واجد افتتاح حساب صورت گرفته و مبالغی با میانگین 30 تا 40 میلیون تومان به عنوان آورده نقدی پرداخت کرده اند. از طرفی، سازنده یا پیمانکار پروژه های طرح اقدام ملی مسکن برای دریافت قسط اول تسهیلات ساخت باید 20 درصد از پیشرفت فیزیکی پروژه را طی کرده باشند یا معادل هزینه انجام آن،‌ آورده نقدی ارایه کنند.

نادر قاسمی در ادامه گفت و گو با پایگاه خبری بانک مسکن درباره زمان احتمالی پرداخت تسهیلات ساخت مسکن اقدام ملی اعلام کرد: بانک مسکن منابع لازم برای پرداخت تسهیلات به میزان 105 هزار فقره تعهد مربوط به 4 تفاهم نامه را تدارک دیده است و متناسب با آماده شدن شرایط قانونی و مقرراتی پروژه ها،‌ پیمانکاران و متقاضیان آنها، اقساط تسهیلات ساخت به موقع پرداخت و به پروژه های ساختمانی تزریق خواهد شد.

وی افزود: خوشبختانه زمین هایی که دولت برای طرح مسکن اقدام ملی تدارک دیده است اغلب دارای خدمات شهری است و لذا فرآیند آماده سازی زمین ها برای شروع عملیات اجرایی ساختمانی آنچنان همچون پروژه های مسکن مهر طولانی نخواهد بود.

سرپرست بانک مسکن درباره مشخصات تسهیلات ساخت در تفاهم نامه امضا شده با سازمان ملی زمین و مسکن گفت: این تسهیلات تا سقف 100 میلیون تومان با نرخ سود 18 درصد به سازنده ها پرداخت می شود به گونه ای که طول دوره مشارکت 2 ساله و طول زمانی بازپرداخت نیز 10 ساله در نظر گرفته شده است.

وی درباره شرایط لازم از سوی سازنده ها برای دریافت تسهیلات نیز گفت: سازنده هایی که طبق قوانین جاری شبکه بانکی کشور ممنوعیت دریافت تسهیلات نداشته باشند و در عین حال واجد شرایط لازم و تعریف شده در وزارت راه و شهرسازی باشند از تسهیلات بهره مند خواهند شد.

قاسمی درباره ساده سازی مسیر دریافت تسهیلات ساخت مسکن در این طرح نیز گفت: براساس مصوبه اخیر هیات دولت و شورای پول و اعتبار،‌ شرط نسبت مالکانه برای پرداخت تسهیلات ساخت به اشخاص حقوقی در این طرح حذف شد و متقاضیان حقوقی برای دریافت این نوع تسهیلات ساخت مسکن ملزم به تامین سرمایه مالکانه معادل 15 درصد کل مبلغ تسهیلات نمی باشند.

قاسمی همچنین با اشاره به یک تفاوت دیگر بین نظام تامین مالی در طرح اقدام ملی مسکن با طرح مسکن مهر نیز تصریح کرد: در طرح اقدام ملی تولید و عرضه مسکن،‌ بانک مسکن همزمان بر روند پرداخت آورده نقدی متقاضیان و تسهیلات ساخت به سازنده،‌ نظارت و کارشناسی لازم را به عمل می آورد. در طرح مسکن مهر ، عملیات تزریق آورده نقدی متقاضیان به حساب پیمانکاران با تایید نهایی ادارات راه و شهرسازی و شهرهای جدید صورت می گرفت و بانک مسکن صرفاً برای پرداخت تسهیلات،‌ کار نظارت بر پروژه از بابت تناسب پیشرفت فیزیکی با نیاز پروژه به تسهیلات را برعهده داشت. اما در طرح اقدام ملی مسکن پس از انعقاد قرارداد تسهیلاتی، هر نوع پرداخت منابع مالی چه در قالب آورده نقدی و چه در قالب تسهیلات، منوط به تایید نهایی میزان پیشرفت فیزیکی پروژه توسط بانک مسکن می باشد.

قاسمی سرپرست بانک مسکن همچنین خواستار تسهیل شرایط اتصال بازار مسکن به بازار سرمایه برای تامین مالی سریع و کم هزینه پروژه های ساخت و عرضه مسکن شد.

وی یکی از راهکارهای ممکن برای این منظور را برقرار شدن دوباره شرایط لازم برای بانک مسکن بابت تعریف و راه اندازی صندوق های زمین و ساختمان عنوان کرد و گفت: این تصور که بانک با این صندوق ها وارد پروسه شرکت داری می شود، نادرست است چرا که به محض اتمام پروژه ساختمانی، صندوق زمین و ساختمان مربوطه نیز به پایان کار خود می رسد و از مدار فعالیت خارج می شود. اما همین صندوق ها بهترین ابزار برای جذب نقدینگی های سرگردان و سرمایه های خرد از بازار سرمایه و تجهیز آن در مسیر تامین مالی ساخت مسکن هستند. قاسمی ضمن تقدیر از نگاه رئیس کل بانک مرکزی به موضوع تامین مالی بخش مسکن از طریق بازار سرمایه، اظهار امیدواری کرد موانع پیش رو خیلی زود از جلوی مسیر برداشته شود.