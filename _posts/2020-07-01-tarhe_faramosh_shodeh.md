---
layout: post
title: ارزانی مسکن با اجرای طرحی فراموش شده!
site: باشگاه خبرنگاران جوان
keyword: بازار مسکن ، بافت فرسوده
source-url: https://www.yjc.ir/00V3rc
image: https://images.unsplash.com/photo-1516156008625-3a9d6067fab5?ixlib=rb-1.2.1&ixid=eyJhcHBfaWQiOjEyMDd9&auto=format&fit=crop&w=1050&q=30
subtitle: ارزانی مسکن این روز‌ها با فرمول‌های مختلف بررسی می‌شود اما در این بین طرحی که برای نوسازی بافت فرسوده و ارائه مسکن جدید کلید خورده بود فراموش شده است
---
به گزارش خبرنگار مسکن گروه اقتصادی باشگاه خبرنگاران جوان، موضوع بافت های فرسوده همواره به عنوان یکی از مهم ترین معضلات شهری به شمار می رود معضلاتی که در طول چند سال گذشته مورد بی توجهی شدید قرار گرفته و این خود باعث افزایش بافت های ناکارآمد در محلات مختلف و همچنین کمبود مسکن شده است.

طبق آمار و مطالعات صورت گرفته بیش از ۱۷ درصد جمعیت کلانشهر تهران در بافت فرسوده زندگی می‌کنند. سطح مسکونی بافت فرسوده بیش از ۱۱ درصد است و البته بخشی از آن تجاری و صنعتی است. ۵ درصد کلانشهر تهران از نظر مساحت کل در بافت فرسوده قرار دارد. 

مناطقی که بیشترین بافت فرسوده را دارند به دلیل معابر تنگ و باریک و عدم نوسازی در صورت بروز سیل و زلزله آسیب‌های جدی می‌بینند و همچنین میزان کشته‌های آنها بسیار بالاست.

صدور بیش از ۲ هزار و ۱۷۶ پروانه ساختمانی در بافت های فرسوده
۲ هزار و ۱۷۶ پروانه در بافت فرسوده در ۲ سال گذشته صادر شده است. شهرداری تهران تنها متولی نوسازی بافت فرسوده نیست و باید دولت در این زمینه ورود کند. در صورتی که دولت به این معضل کلیدی پایتخت توجه کند میزان نوسازی بالاتر می‌رود.

در سال ۱۳۹۶ نوسازی متفاوت بافت فرسوده در قالب برنامه ملی بازآفرینی شهری آغاز شد و قرار شد این کار طی ۵ سال انجام شود.تاکنون در کلان شهر تهران اقدام کلیدی در خصوص نوسازی بافت فرسوده انجام نشده و هنوز شرایط در بسیاری از مناطق خوب نیست.

بر اساس این گزارش ارائه تسهیلات به سازندگان مسکن در مناطق بافت های فرسوده و همچنین ارائه بسته های تشویقی خود از جمله راهکارهای دولت برای توسعه و نوسازی بافت های فرسوده به شمار می رود اما به نظر می رسد که این راه حل ها و برنامه ها تاکنون نتوانسته بخشی از این معضلات را در حوزه بافت های فرسوده رفع کند.

ایجاد ۱۸۰ دفتر توسعه گری در محلات مختلف تهران 
در همین رابطه عبد الرضا گلپایگانی معاون شهرسازی و معماری شهرداری تهران در گفت و گو با خبرنگار حوزه مسکن گروه اقتصادی باشگاه خبرنگاران جوان با بیان اینکه موضوع باز آفرینی شهری یک موضوع پیچیده ای است گفت: در شهر تهران برنامه پنج ساله ای برای نوسازی بافت های فرسوده و بازآفرینی شهری طراحی شده و حدود ۱۸۰ دفتر توسعه محله ای در شهر تهران مستقر شده و فعالیت های مربوط به توسعه و نوسازی را انجام می دهند.

او ادامه داد: در یک سال گذشته اقدامات بسیار گسترده ای در حوزه روشنایی، نظافت در محلات قدیمی و فرسوده تهران از جمله بازار تهران با همکاری خود بازاریان و ساکنان محلات صورت گرفته و به گفته بسیاری از ساکنان وضعیت این محله در مقایسه با گذشته بسیار متفاوت شده است.

گلپایگانی بیان کرد: در اجرای این طرح ها دستگاه های از جمله آتش نشانی همچنین وزارت راه و شهرسازی در تهیه نقشه از زمین همکاری های لازم را داشته اند.

معاون معماری و شهرسازی شهرداری تهران بیان کرد: امیدواریم امسال بتوانیم این اقدامات را ادامه دهیم و تاکنون برنامه‌هایی هم در راستای نوسازی کلید خورده و محلاتی از جمله سیروس، عودلاجان، فرحزاد، بازار تهران و محله هرندی نوسازی شان در دستور کار قرار گرفته است.

گلپایگانی با اشاره به اینکه برای توسعه شهری در پروژه های کوچک مقیاس تعریف شده است، گفت: تمامی پروژه ها با مشارکت خود مردم و همکاری آنها تعریف شده است.

او تصریح کرد: طراحی و اجرای این پروژه به این صورت نبود که ما به عنوان یک مدیر بخواهیم برای طراحی پروژه ها تصمیم  بگیریم بلکه نظارت و مشارکت و ارائه طرح ها توسط مردم در اجرای این پروژه ها بسیار مهم بوده است.

معاون معماری و شهرسازی شهرداری تهران تصریح کرد: بسته هایی برای نوسازی بافت فرسوده شورای شهر مطابق با شرایط کرونایی طراحی شده و به مرحله اجرایی خواهد رسید.
گلپایگانی به محله سیروس که چند سال پیش با همکاری وزارت راه و شهرسازی بانک مسکن و شرکت بازآفرینی شهری در قالب نوسازی بافت فرسوده اجرا می شد اشاره کرد و گفت: کارهای مقدماتی و اجرای این پروژه در وهله اول انجام شده اما شرکت سازنده به دلایلی فعلاً قصد ادامه این پروژه را ندارد.

اوگفت: اطلاعات و مکان های عمومی و اجرایی در این پروژه توسط شهرداری منطقه ۱۲ در حال انجام است اما هم اکنون این پروژه فعلاً متوقف شده است ساخت و سازها و نوسازی محلات درمنطقه ۱۲ در حال اجرا است اما در طرح محله سیروس با تغییر وزیر راه و شهرسازی رویکردها تغییر کرد اما هم اکنون شهرداری در حال مطالعه و جمع آوری اطلاعات اجتماعی برای نوسازی برخی از محلات است.

او توضیح داد: نوسازی تنها به معنای ساختمان سازی و یا تزریق پول نیست بلکه برخی از محلات همانند محله سیروس بیش از ۳۰ نسل زندگی کردند بنابراین تخریب این واحدها و ساخت مجدد آن ها به راحتی امکان پذیر نیست باید محله سازی متناسب با رویکرد و هویت مردمان خود محله انجام شود.
آماده سازی ۷۶۵ قطعه زمین در ۲۷ استان برای ساخت مسکن
چندی پیش مهدی عبوری مدیر عامل شرکت باز آفرینی شهری در برنامه ای با بیان اینکه در سال جهش تولید با دستور وزیر راه وشهرسازی املاکی که در اختیار شرکت باز آفرینی شهری قرار دارد احصا کردیم، گفت: ۷۶۵ قطعه زمین در ۲۷ استان و۵۳ شهر در سراسر کشور آماده و ساخت ۴۵ هزار واحد مسکونی را در این اراضی آغاز کرده ایم.

او ادامه داد: هم اکنون شرایط واگذاری در حال انجام است به طوری که ۲ پروژه در خرم آباد که شامل ۸۷۷ واحد مسکونی و شهر اهواز با ۱۶۷۰ واحد مسکونی را آغاز کرده ایم وقرار داد اجرایی ۲۴ ماه را در این مناطق منعقد کرده ایم.

او ادامه داد: نکته مثبت ساخت این پروژه ها تامین فضاهای عمومی و خدماتی از جمله فضای ورزشی و آموزشی فرهنگی تجاری و مذهبی است به طوری که فضای درمانی و زمین های ورزشی روباز را در این مناطق را آماده کرده ایم.

عبوری به پرداخت تسهیلات باز آفرینی شهری اشاره کرد و گفت: تسهیلات باز آفرینی شهری شامل ۲ نوع است که نوع اول به سازندگان خود مالکی پرداخت می شود به طوری که اگر شخصی تمایل داشته باشد واحد خود را تبدیل و یا نوسازی کند تسهیلات را دریافت می کند.

مدیر عامل شرکت عمران باز آفرینی شهری تصریح کرد: نوع دوم تسهیلات هم به توسعه گر و سازنده حرفه ای پرداخت می شود که دارای گواهینامه و صلاحیت حرفه ای باشد به بانک ها معرفی می شوند.

پرداخت تسهیلات ۲۵۰ میلیون تومانی به توسعه گران
عبوری با بیان اینکه تسهیلات به ۳ صورت به سازندگان پرداخت می شود، گفت: برای توسعه گران و سازندگان در شهر تهران تسهیلات برای سال جدید ۲۵۰ میلیون تومان در نظر گرفته شده که ۵۰ میلیون تومان آن با سود ۹ درصد و از طریق مشارکت مدنی پرداخت و ۲۰۰ میلیون تومان هم باسود ۱۸ درصد به صورت فروش اقساطی در قالب ۱۲۰ ماه پرداخت خواهد شد.

عبوری اظهار کرد: در مراکز استان و شهرهای بالای ۲۰۰ هزار نفر ۲۲۰ میلیون تومان که ۵۰ میلیون تومان آن با سود ۹ درصد و مابقی با سود ۱۸ درصد پرداخت خواهد شد.

او اظهار کرد: تسهیلات ۱۸ درصد هم در شهرهای زیر ۲۰۰ هزار نفر پرداخت می شود که ۴۰ میلیون تومان آن با سود ۹ درصد و مابقی با سود ۱۸ درصد پرداخت خواهد شد.

عبوری با بیان اینکه در کنار این تسهیلات بسته های تشویقی را در نظر گرفته ایم، گفت: برای ساخت مسکن در محلات هدف به زودی تفاهم نامه ای را با سازمان نظام مهندسی برای رایگان شدن ۵۰ درصد از هزینه های نظارت اجرا و طراحی منعقد خواهیم کرد.

او تاکید کرد: با هماهنگی سازمان نظام مهندسی تا ۵۰ درصد از هزینه های طراحی اجرا و نظارت را با مشارکت سازمان نظام مهندسی رایگان خواهد شد.

معاون وزیر راه وشهرسازی بیان کرد: ۵۰ درصد از هزینه های صدور پروانه در قالب قانون حمایت از مسکن پرداخت خواهد شد و در این زمینه هم تفاهم نامه ای  با سازمان شهرداری و دهیاری و در شهرهای هدف منعقد می کنیم تا ۵۰ درصد از هزینه ها رایگان شود.

عبوری اضافه کرد: در آیین نامه دولت ماده ۲۰ هم تسهیلات دیگری را در نظر گرفته به طوری که بسته های تشویقی برای نصب انشعابات واحدهای نوسازی شده رایگان شود که برای عملیاتی شدن آن اقداماتی را در نظر گرفته ایم.

وام مسکن ۴۰ میلیون تومانی برای نوسازی مسکن
مدیرعامل شرکت بازآفرینی شهری ایران اظهار کرد: وام‌ ودیعه مسکن ۴۰ میلیون تومانی با سود ۴ درصد به افرادی پرداخت می شود که تصمیم دارند، واحد مسکونی خود را نوسازی کنند.

او گفت: برای هر فردی که واحد خود را تخلیه می کند ۴۰ میلیون تومان تسهیلات ۴۰ درصدی با دوره ۴۸ ماه در نظر گرفته شده است.

۳۲ کیلومتر از مساحت شهر تهران در بافت فرسوده قرار دارد
همچنین علی بیت الهی  رئیس مرکز زلزله نگار مرکز تحقیقات راه مسکن و شهرسازی در گفتگو با خبرنگار باشگاه خبرنگاران جوان با بیان اینکه بر اساس فایل‌های ارقامی  تحت GIS موجود مجموع مساحت مناطق ۲۲ گانه شهر تهران حدود ۶۲۶۶۷ هکتار (۶۲۶.۶۷۱ کیلومتر مربع)  است، گفت:  توزیع بافت فرسوده در گستره شهری تهران نشان داده شده و در مناطق تهران به ازای مساحت بر حسب هکتار رده بندی شده اند.

بیت الهی یاد آور شد: وسیع‌ترین مناطق تهران، منطقه‌های ۴، ۲۲، ۵، ۲۱، ۲ و ۱ و مناطق ۱۷ و ۱۰ جزء کم وسعت‌ترین مناطق شهری تهران است

بیت الهی اظهار کرد: مجموع مساحت بافت‌های فرسوده ۳۲۶۸۲۷۵ متر مربع (حدود ۳۲.۷ کیلومتر مربع و یا ۳۲۷۰ هکتار) است که در ۴۹۸۹ پلی گون (بلوک) در مناطق مختلف تهران پخش شده است.

او یاد آور شد: همه مناطق ۲۲ گانه تهران دارای بافت فرسوده بوده، اما نسبت مساحت آن‌ها به هم متفاوت است. مناطق ۱۲ و ۱۰ با وسیعترین مساحت بافت فرسوده در صدر و مناطق ۶ و ۲۲ با کمترین مساحت در رده آخر قرار دارند.

متاسفانه طی سال‌های گذشته طرح نوسازی با وجود تاکیدات بسیار زیاد از سوی روحانی رییس جمهور مبنی بر اجرای طرح باز آفرینی شهری به خوبی و درستی اجرا نشده و همین موضوع باعث شده که هر روزه بر تعداد واحد‌ها و محلات فرسوده کشور افزوده می‌شود و این خود باعث ناراحتی و احساس رضایت نکردن مردمان این محلات شده است.

امیدواریم دولت هرچه سریعتر با اجرای بهتر افزایش انگیزه مردمان این منطقه بتواند تا پایان دولت و همچنین همکاری بیشتر مردم در نوسازی این طرح‌ها به مرحله اجرایی و عملیاتی برسد.
 