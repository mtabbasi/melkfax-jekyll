---
layout: post
title: اعلام تعداد مستاجران در پایتخت؛ چند درصد ایرانی‌ها صاحبخانه هستند؟
site: اقتصاد نیوز
keyword: پایتخت,دستمزد,دولت,مسکن,وزیر راه و شهرسازی
source-url: https://www.eghtesadnews.com/fa/tiny/news-343183
permalink : blog/-اعلام-تعداد-مستاجران-در-پایتخت-چند-درصد-ایرانی‌ها-صاحبخانه-هستند.html

image: https://static3.eghtesadnews.com/thumbnail/LiDP8qElieax/kzxwgq-JKBXtdnsW2DbwP_oAq30e7qnHfcABTZgEjDPeX92dFRclofcUt7bhCS5RywpgzrCJSonkiG3pI_QvVJMtK7Jf75PBVuPMdL_aMUUx2b6GkjiGOQ,,/%D8%A2%D9%BE%D8%A7%D8%B1%D8%AA%D9%85%D8%A7%D9%86+-+%D9%85%D8%B3%DA%A9%D9%86.jpg
subtitle: وزیر راه و شهرسازی جزییات بسته حمایتی دولت از بازار مسکن را تشریح کرد.
---
به گزارش اقتصادنیوز به نقل از ایلنا، محمد اسلامی پس از اتمام جلسه بررسی راهکارهای کنترل بازار مسکن اظهار داشت: بحث و دغدغه مسکن با رشد حباب‌گونه‌ای که این روزها پیدا کرده به دغدغه ملی تبدیل شده از این رو رئیس جمهور برای رفع این دغدغه کمیته‌ای را تشکیل داده‌اند تا اجرای راهکارهای موثر برای بازار مسکن در دستور ستاد اقتصادی قرار بگیرد.

وی با بیان اینکه بخشی از افزایش قیمت مسکن به دلیل رشد تقاضای غیرموثر در بازار است، گفت: عده‌ای برای تبدیل پول به سرمایه، ورود تهاجمی به بازار مسکن انجام دادند و باید محیط دیگری برای این پولها فراهم شود.

وزیر راه و شهرسازی با اشاره به لزوم تسهیل سیاست‌های انبساطی در بخش مسکن گفت: سیاست‌هایی باید در دستور کار قرار بگیرد تا هرچه سریعتر افراد فاقد مسکن صاحبخانه شوند. در حال حاضر 30 درصد خانوار کشور مستاجر هستند که این عدد در تهران به 43 درصد می‌رسد.

وی ادامه داد: برای کسانی که حقوق ثابت دریافت می‌کنند شرایط مستاجری سخت‌تر شده و کرونا باعث شد عده‌ای درآمدهای متصور شده را نداشته باشند. بنابراین با وجود تمام این مشکلات امروز درباره نقشه حمایتی دولت از این جمعیت تصمیماتی گرفته شد.

اسلامی با اشاره به تشکیل کمیته فنی متشکل از وزارت اقتصاد، بانک مرکزی، سازمان برنامه بودجه و وزارت شهرسازی برای کنترل بازار مسکن اظهار داشت: تسهیلاتی در نظر گرفته شده تا بتوان از بحران فعلی عبور کرد.

وزیر راه و شهرسازی درباره سیاست‌های انقباضی بازار مسکن گفت: به دنبال آن هستیم که سختگیری‌ها در ارائه تراکم رفع شود و همچنین شهرداری‌ها هرچه سریعتر در صدور پروانه ساختمانی عمل کنند. همچنین اعطای تسهیلات بانکی به سازندگان سریعتر انجام شود.

اسلامی ادامه داد: یکی دیگر از برنامه‌های ما برای افزایش عرضه این است که از تمام دارندگان پروژه‌های نیمه‌تمام مسکونی و مالکان اراضی درخواست کرده‌ایم وارد پروژه‌های مسکن ملی شوند تا ساخت و ساز تداوم پیدا کند.

وی با بیان اینکه تامین مسکن دهک‌های یک و دو را از طریق سازمان‌های حمایتی دنبال می‌کنیم، گفت: دهک‌های 3 تا 7 از طریق پروژه مسکن ملی و تسهیلات دولتی می‌توانند صاحبخانه شوند.

وزیر راه و شهرسازی افزود: دستگاه‌های دولتی طبق قانون باید اراضی خود را در اختیار وزارت راه و شهرسازی قرار دهند. همچنین رئیس جمهور به وزارت جهاد کشاورزی تاکید کرد تا اراضی محدوده شهری را برای تولید مسکن در اختیار وزارت راه و شهرسازی قرار دهد. بنابراین با این اقدامات رویش سنگینی در جهت تسهیلات ساخت و ساز انجام شده است.

وی از پایان ساخت مسکن مهر در آبان ماه خبر داد و گفت: تمام واحدهای مسکن مهر به استثنای واحدهایی که دارای مشکل حقوقی هستند تا آبان ماه به مردم تحویل داده می‌شود.

اسلامی با بیان اینکه یکی از مهمترین مباحث جلسه امروز بحث کنترل قیمت مصالح و نهاده‌های ساختمانی بود، گفت: ستاد تنظیم بازار و وزارت صمت باید نسبت به کنترل قیمت مصالح اقدام کنند تا با افزایش لجام‌گسیخته قیمت مصالح مواجه نشویم. عده‌ای به بهانه افزایش قیمت مصالح، دستمزد و ارز بدون هیچگونه ملاحظه‌ای قیمت مسکن را افزایش می‌دهند و موجب برهم زدن آرامش روحی و روانی مردم شده‌اند. از این رو قرار است این موضوع ساماندهی شود.

اسلامی ادامه داد: در جلسه امروز بحث فراوانی عرضه زمین، ارائه تسهیلات به سازندگان و تسهیل و تشویق مجوزهای ساخت و ساز مطرح شد.

وی افزود: یک میلیون و 600 هزار نفر در سامانه مسکن ملی ثبت‌نام کردند که از این تعداد 800 هزار نفر واجد شرایط بودند که واجدان شرایط تابستان امسال به پروژه مسکن ملی وصل خواهند شد.

وزیر راه و شهرسازی با بیان اینکه یکی از اقدامات جدی ما روانسازی در ارائه تراکم ساخت و ساز است، گفت: سیاست این است که تراکم بالاتری ارائه شود تا جذابیت سرمایه‌گذاری در بخش مسکن افزایش یابد.

اسلامی اظهار داشت: مجموعه بسته‌های حمایتی ما امروز تقدیم رئیس جمهور شد و امیدواریم راهکارهای متصور شده در این بسته در بازار پاسخگو باشد.

وی با تاکید بر اینکه مالکان در بحث اجاره واحدهای خود، انصاف و رضای خدا را در نظر بگیرند، گفت: با کمک اتحادیه املاک، مستاجران و مالکان بازار اجاره به تعادل می‌رسد. نکته مهم این است که اگر افراد رعایت حال هم را کنند، خداوند هم به رزق موجران منصف برکت می‌دهد.

