---
layout: post
title: مستاجران فقط سود وام ودیعه مسکن را می‌پردازند
site: باشگاه خبرنگاران جوان
keyword: راه و شهرسازی ، تسهیلات مسکن
source-url: https://www.yjc.ir/00V5ee
permalink : blog/مستاجران-فقط-سود-وام-ودیعه-مسکن-را-میپردازند.html
image: https://melkfax.s3.ir-thr-at1.arvanstorage.com/12164628_709.jpg
subtitle: اسلامی گفت مبلغ تسهیلات مستأجران در اختیار مالک خانه قرار می‌گیرد و مستاجران تنها سود و کارمزد آن را پرداخت می‌کنند.
---
به گزارش ملک فکس و به نقل از  گروه اقتصادی باشگاه خبرنگاران جوان،ه نقل از پایگاه خبری وزارت راه و شهرسازی، محمد اسلامی وزیر راه و شهرسازی، در برنامه انتهای الوند گفت: اثاث‌کشی و جابه‌جایی وسایل یکی از عوامل موثر در گسترش بیماری کروناست، به همین دلیل ستاد ملی کرونا مصوبه‌ای داشت مبنی بر این که قرارداد‌ها به مدت دوماه عینا تمدید شود و پس از آن مصوبه جدیدی را داده است که قرارداد‌ها تمدید شود و حداکثر میزان افزایش اجاره بها در هر شهر را اعلام کرده است.

وی بیان کرد: این مصوبه برای مدیریت بازار و برای جلوگیری از افزایش قیمت‌های غیرمنطقی که بعضی‌ها خودسرانه اعمال کردند داده شده است. از همه دست اندرکاران در هر پست و مقامی درخواست دارم تا برای اجرای این مصوبه که آرامش‌بخش برای مردم است؛ اهتمام بورزند.

وزیر راه و شهرسازی درباره بسته حمایتی ادامه داد: تلاش شد تا که بخشی از تسهیلاتی که ستاد کرونا در نظر گرفت بود به مستاجرانی که در گروه‌های هدف قرار می‌گیرند و واحد‌های مسکونی آنان مطابق الگوی طرح جامع مسکن است، ارائه شود.

او افزود: این مبلغ به عنوان کمک به پول پیش (مبلغ ودیعه) آنان است که با هماهنگی بانک‌های عامل در اختیار مالک (موجر) قرار می‌گیرد و مستاجران فقط کارمزد آن را پرداخت می‌کنند؛ اصل ودیعه نیز در زمان سررسید قرارداد به بانک مسترد می‌شود. مبلغ آن هنوز مشخص نشده است و بعد از پرداخت تسهیلات به مشاغل در مراحل بعد تسهیلات مستاجران پرداخت می‌شود.اسلامی اظهار کرد: حداکثر افزایش اجاره‌بها در شهر تهران ۲۵ درصد، در ۷ کلانشهر ۲۰ درصد و در سایر شهر‌ها ۱۵ درصد اعلام شده است. البته باید تمدید قرارداد‌های اجاره در سامانه معاملات املاک و مستغلات کشور ثبت شود و کد رهگیری دریافت کنند؛ نکته مهم اینکه اگر مستاجر به تکالیف و تعهدات قانونی خود در برابر موجر عمل نکند، با حکم دادگاه، حکم تخلیه برایش صادر می‌شود و طی دوماه باید تخلیه کند و اگر مالک در این دوره نسبت به فروش خانه خود به صورت رسمی اقدام کند و معامله ثبت و کد رهگیری دریافت شده باشد، مستاجر ظرف دوماه باید خانه را تخلیه کند.

صندوق پس انداز یکم ۱۶۰ هزار نفر  را خانه دار کرده است
وزیر راه وشهرسازی با توضیح در خصوص صندوق پس‌انداز یکم تاکید کرد: بانک مسکن در سه سال گذشته که صندوق پس‌انداز یکم فعال بوده حدود ۱۶۰ هزار نفر را از این طریق خانه‌دار کرده و اکنون در طرح اقدام ملی مسکن کسانی که در سامانه ثبت‌نام کردند و همزمان در صندوق پس‌انداز یکم حساب دارند در اولویت واگذاری واحد‌های مسکونی هستند.

او گفت: وزارت راه وشهرسازی تکلیف خود را برای خانه‌دار کردن مردم با طرح اقدام ملی مسکن انجام می‌دهد، در حال حاضر به صورت گسترده از مردم ثبت‌نام و پروژه‌ها آغاز شده است. امیدوارم در بازه‌ای دوسالانه قشر کثیری از مردم واجد شرایط صاحب‌خانه شوند.

اسلامی اعلام کرد: معدل سنی ثبت نام کنندگان طرح اقدام ملی مسکن بعد از پالایش، ۳۴ سال است. در حقیقت با این کار جامعه جوان صاحب خانه می‌شوند.