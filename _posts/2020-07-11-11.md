---
layout: post
permalink : blog/کاهش-۴۷-درصدی-معاملات-مسکن-در-خرداد-نسبت-به-ماه-گذشته.html
title: کاهش ۴.۷ درصدی معاملات مسکن در خرداد نسبت به ماه گذشته
site: باشگاه خبرنگاران جوان
keyword: قیمت مسکن ، وزارت مسکن ، خرید مسکن
source-url: https://www.yjc.ir/00V6fc
image: https://melkfax.s3.ir-thr-at1.arvanstorage.com/12184216_919.jpg
subtitle: میزان معاملات آپارتمان‌های مسکونی در تهران با ۱۰ هزار و ۸۰۰ واحد مسکونی، نسبت به ماه قبل ۴.۷ درصد کاهش یافت.
---
به گزارش ملک فکس و به نقل از  باشگاه خبرنگاران جوان، با توجه به رکود فعالیت‌های ساختمانی در دو ماه نخست سال و رشد آرام افزایش فعالیت‌ها در خرداد، شاخص «میزان فعالیت‌های انجام شده (تولید و یا ارائه خدمات)» نسبت به ماه قبل کمی افزایش یافت.

براین اساس، عدد شامخ کل ۶۴.۳۶ نشان‌دهنده بهبود اندک وضعیت بخش ساختمان در خرداد ۹۹ نسبت به ماه قبل است.

همچنین شاخص های سرعت انجام سفارشات، میزان خرید مواد اولیه و میزان به کارگیری نیروی انسانی، افزایش میزان شاخص را تجربه کردند.

گفتنی است، صنعت ساختمان براساس استاندارد بین المللی طبقه بندی تمامی فعالیت‌های اقتصادی (ISIC)، به سه گروه اصلی ساخت بنا، مهندسی عمران و فعالیت‌های ساخت و ساز تخصصی ساختمان دسته‌بندی می‌شود. در یک تقسیم بندی دیگر، بخش ساختمان شامل دو بخش کلی مسکونی و غیرمسکونی (تجاری و عمرانی) است.در بخش مسکونی، طبق گزارش بانک مرکزی میزان معاملات آپارتمان‌های مسکونی در تهران با ۱۰ هزار و ۸۰۰ واحدمسکونی، نسبت به ماه قبل ۴.۷ درصد کاهش یافت. همچنین قیمت مسکن در تهران (به عنوان نمونه آماری بزرگ از کل کشور) با متوسط قیمت ۱۸.۹ میلیون تومان، تورم ماهانه ۱۱.۶ درصدی را تجربه کرد.

عواملی همچون افزایش نگران کننده نرخ ارز و به تبع آن افزایش انتظارات تورمی، کاهش عرضه مسکن به ویژه برای اقشار کم درآمد و نیز تداوم معاملات سوداگرانه، موجب افزایش محسوس قیمت مسکن طی ماه‌های اخیر به ویژه در خرداد ماه شده است.

در بخش تولید و عرضه، تجهیزات ساختمانی نیز تحت تاثیر نوسانات ارزی و افزایش بیش از حد قیمت مواد اولیه به ویژه در بخش آهن آلات، به تبع آن افزایش دستمزد و کاهش نیروی کار در نتیجه تداوم شیوع ویروس کرونا، تداوم مشکلات موجود در حوزه واردات مواد اولیه (چه در حوزه راه‌های مرزی و چه در حوزه ثبت سفارشات و ترخیص از گمرکات) و کاهش قدرت خرید، در فعالیت‌های تولید و خدمات، نه تنها رونق مورد انتظار فعالان برآورده نشد، بلکه نگرانی از ادامه روند موجود در اظهارات آن‌ها مشهود بود.

در بخش‌های عمرانی نیز کماکان به دلیل عدم پرداخت مطالبات پیمانکاران توسط کارفرمایان، فعالیت‌های این بخش همچنان در شرایط رکود به سر می‌برد.

اتاق تعاون ایران برای نخستین بار در کشور از مهرماه ۹۸ نسبت به اجرای طرح شامخ ساختمان اقدام کرده که نتیجه آن به صورت ماهانه توسط مرکز آمار اتاق تعاون ایران منتشر می‌شود.