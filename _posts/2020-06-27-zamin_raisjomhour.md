---
layout: post
title: همه دستگاه‌ها موظف به همراهى و کمک به وزارت راه و شهرسازی در گسترش ساخت و ساز مسکن هستند
site: پایگاه خبری بانک مسکن
keyword: بانک مرکزی ، بانک مسکن ، مصالح ساختمانی
permalink : blog/همه-دستگاه‌ها-موظف-به-همراهى-و-کمک-به-وزارت-راه-و-شهرسازی-در-گسترش-ساخت-و-ساز-مسکن-هستند.html
source-url: http://www.hibna.ir/Fa/News/71449
image: https://melkfax.s3.ir-thr-at1.arvanstorage.com/202006103518219108_Orig.jpg
subtitle: بهمه دستگاه‌های دولتی و عمومی باید با در اختیار قرار دادن اراضی قابل استفاده برای ساخت مسکن، وزارت راه و شهرسازی را در مسیر ایجاد تحرک به بازار مسکن یاری کنند.
---
به گزارش ملک فکس به نقل از هبینا،حجت‌الاسلام والمسلمین دکتر حسن روحانی روز جمعه در گفتگو با محمد اسلامی، وزیر راه و شهرسازی، توجه بیشتر به ساخت و ساز در حریم و حومه کلان شهرها را مورد تاکید قرار داد و اظهار داشت: برای تکمیل پروژه‌های مسکونی نیمه تمام، از جمله برج‌های مسکونی که سال‌هاست در منطقه ۲۲ شهرداری تهران نیمه تمام رها شده، با مدیریت وزیر راه و شهرسازی مهلت زمانی محدودی مقرر شود. همچنین برای تکمیل پروژه‌های مشابه دیگر در سراسر کشور، برنامه زمانی تعیین شده و در صورت لزوم با مراجع قضایی نیز در این زمینه رایزنی و هماهنگی شود تا واحدهای مسکونی این پروژه‌ها هر چه سریع‌تر تکمیل و به اعضا و متقاضیان و افراد واجد شرایط واگذار شود.

روحانی با اشاره به اینکه متاسفانه در سال‌های اخیر پیشرفت قابل انتظار در بازسازی و بهسازی بافت‌های فرسوده شهری حاصل نشده است، تصریح کرد: ضرورت دارد از زمین‌های دستگاه‌ها و نهادهای دولتی و عمومی برای رونق ساخت و ساز و احیا بافت‌های فرسوده، به ویژه در مناطق مرکزی شهرها استفاده شود و همه بخش‌ها باید وزارت مسکن را در این زمینه همراهی و کمک کنند.

وزیر راه و شهرسازی نیز در این گفتگو از پیش‌بینی ساز و کارهای لازم برای مشارکت حداکثری مردم در ساخت و ساز واحدهای مسکونی گزارشی ارائه کرد که به موجب آن در اکثر قریب به اتفاق شهرهای کوچک و متوسط، اراضی دولتی پیش‌بینی شده، در اختیار مردم واجد شرایط که در سامانه اقدام ملی مسکن ثبت‌نام کرده‌اند، قرار خواهد گرفت. در همین راستا با ابلاغ دستور اخیر ریاست جمهوری که به منظور ایجاد گشایش در ساخت و ساز شهرک‌های مسکونی در حریم شهرها صادر شده و به تصویب شورای‌عالی شهرسازی و معماری نیز رسیده است، زمینه گسترش عرضه زمین و توسعه ساخت و ساز مسکن در محدوده حریم شهرها فراهم می‌شود.