---
layout: post
title: فروش مسکن در بورس به تعادل بازار کمک می‌کند؟
description: برخی کارشناسان معتقدند فروش مسکن در بورس، تاثیر چندانی در بازار مسکن ندارد و ممکن است بازار را با اختلال هم مواجه کند.
site: باشگاه خبرنگاران جوان
keyword: فروش متری مسکن،بازار بورس
source-url: https://www.yjc.ir/00UyhX 
image: https://cdn.yjc.ir/files/fa/news/1399/3/19/12035644_207.jpg
title: فروش مسکن در بورس به تعادل بازار کمک می‌کند؟
subtitle: برخی کارشناسان معتقدند فروش مسکن در بورس، تاثیر چندانی در بازار مسکن ندارد و ممکن است بازار را با اختلال هم مواجه کند.
---
به گزارش خبرنگار مسکن گروه اقتصادی باشگاه خبرنگاران جوان، دولت چندی پیش در راستای کاهش قیمت مسکن و رونق بورس، طرح فروش مسکن در بازار سرمایه را در کشور مطرح کرد. این طرح حدود ۱۵ سال پیش برای اولین بار در کشور اجرا شد که نتایج مطلوبی برای بازار مسکن نداشت و هم اکنون به نظر می‌رسد که دولت برای ادامه رونق ایجاد شده در بازار سرمایه، اقدام به اجرای مجدد این طرح کرده است.

بر اساس این گزارش، اخذ مالیات از خانه‌های خالی، ساخت مسکن ارزان قیمت و قیمت گذاری برای واحد‌های مسکونی از جمله راهکار‌هایی است که کارشناسان  مسکن برای بهبود این بازار مطرح می‌کنند، اما طرح فروش مسکن در بورس هیچگاه جزو این راهکار‌ها نبوده است.

با این وجود فعالان بازار مسکن به دلیل شناور بودن قیمت مسکن و عدم توانایی دولت در نرخ گذاری واحد‌های مسکونی، به شدت با فروش مسکن در بورس مخالف هستند و معتقدند این طرح نمی‌تواند شرایط حاکم بر بازار مسکن را بهتر کند.

برخی دیگر از کارشناسان معتقدند اجرای این طرح می‌تواند راهکار مناسبی در راستای تامین مالی برای پروژه‌های بزرگ ساخت مسکن باشد و با اجرای آن موافق هستند.
عرضه مسکن در بورس در شرایط نامناسب ، برای بازار بورس مشکل‌ساز است
 احمد سرحدی در گفت و گو با خبرنگار مسکن گروه اقتصادی باشگاه خبرنگاران جوان، اظهار کرد: فروش متری مسکن در بازار بورس، هیچ تاثیری در شرایط فعلی بازار مسکن نمی‌گذارد ضمن اینکه ممکن است بازار را با اختلال مواجه کند.

وی افزود: طرح فروش مسکن در بازار بورس یک طرح جدید نیست و حدود ۱۵ سال پیش در کشور اجرا و با شکست مواجه شد.

این کارشناس بازار مسکن بیان کرد: دولت با این ذهنیت که رونق در بازار بورس یک زمینه مناسبی برای فروش مسکن در این بازار فراهم کرده است، اقدام به اجرای طرح مذکور کرده، اما این طرح نمی‌تواند تاثیرات مثبتی از خود به جای بگذارد.

سرحدی با اشاره به اینکه اجرای طرح فروش مسکن در بورس مستلزم شروط خاصی است، ادامه داد: هم اکنون قیمت گذاری برای هر واحد مسکونی در کشور بر اساس نظرات کارشناسان انجام می‌گیرد و هیچ تعرفه مشخصی وجود ندارد، با این وجود، این طرح باید در صورتی در کشور اجرا شود که برای قیمت گذاری مسکن تعرفه وجود داشته باشد.

وی تصریح کرد: موفقیت کشور‌های توسعه یافته در اجرای طرح فروش مسکن در بورس نیز به این دلیل است که قیمت مسکن در این کشور‌ها ثابت و هر واحد مسکونی بر اساس تعرفه‌های خاصی قیمت گذاری شده است.

این کارشناس بازار مسکن مطرح کرد: دولت می‌تواند شرکت‌های بزرگ ساخت مسکن در کشور راه اندازی کند و این شرکت‌ها با فروش سهام خود در بازار بورس اقدام به افزایش سرمایه و ساخت مسکن ارزان قیمت در شهر‌ها کنند.

سرحدی با بیان این که دولت باید جزئیات و سازوکار فروش مسکن در بورس را منتشر کند، خاطر نشان کرد: هم اکنون مردم و کارشناسان بازار از سازوکار این طرح و هدف اصلی دولت از اجرای آن بی اطلاع هستند.

وی اظهار کرد: اجرای طرح عرضه مسکن در بورس در شرایط نامناسب علاوه بر اینکه تاثیر مثبتی در بازار مسکن ندارد، ممکن است بازار بورس را با مشکل مواجه کند.

<b>منبع : <a href="{{page.source-url}}">{{page.site}}</a></b>