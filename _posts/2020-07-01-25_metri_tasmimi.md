---
layout: post
title: تصمیمات مهم بازار اجاره اعلام شد/ برنامه‌ای برای ساخت واحد ۲۵ متری نیست
site: باشگاه خبرنگاران جوان
keyword: بازار مسکن ، ساخت وساز ، بازار اجاره
source-url: https://www.yjc.ir/00V4Kx
image: https://images.unsplash.com/photo-1560520031-3a4dc4e9de0c?ixlib=rb-1.2.1&ixid=eyJhcHBfaWQiOjEyMDd9&auto=format&fit=crop&w=966&q=30
subtitle: مهم ترین تصمیمات بازار اجاره ملک این روزها از سوی دولت و همچنین مجلس نهایی شده است.
---
به گزارش خبرنگار راه و شهرسازی گروه اقتصادی باشگاه خبرنگاران جوان، امروز در جلسه ستاد مقابله با کرونا تصمیمات مهمی برای کنترل بازار اجاره اخذ شد که این تصمیمات خود می تواند بخشی از التهاب در بازار مسکن را کاهش دهد. با اعلام شدن حد نصاب افزایش اجاره‌بها بخشی از مستاجران به آرامش رسیدند.

در این جلسه اعلام شد که از فردا اضافه شدن اجاره‌بها در تهران بیش از ۲۵ درصد، در کلانشهرها بیش از ۲۰ درصد و در سایر شهرها بیش از ۱۵ درصد ممنوع است. این قراردادها تا ۳ ماه بعد از زمانی که وزارت بهداشت اوضاع کرونا را عادی یا ضعیف اعلام کند اعتبار خواهد داشت.
در همین رابطه محمود محمود زاده معاون مسکن و ساختمان وزیر راه و شهرسازی در گفت و‌گو با خبرنگار اقتصادی باشگاه خبرنگاران جوان با بیان اینکه امروز در جلسه ای با حضور وزیر راه و شهرسازی و مسئولان در خصوص مصوبات لازم درباره کنترل بازار اجاره تصمیم گیری شد گفت: پیشنهاداتی در این خصوص مطرح شده که به طور قطع این پیشنهادات در کنترل بازار اجاره و کمک به مستاجران تاثیر بسیار زیادی خواهد داشت.

او با اشاره به اینکه تصمیماتی بلند مدت و کوتاه مدت درباره وضعیت بازار مسکن و همچنین بازار اجاره گرفته شده است، افزود: تصمیمات کوتاه مدت باید فوری اجرا شود چرا که برای تنظیم بازار اجاره عملیاتی شدن این تصمیمات لازم است.

محمود زاده اظهار کرد: بعد از کاهش التهاب بازار تصمیمات بلند مدت برای بازار مسکن اخذ و اجرایی می شود.

معاون مسکن و ساختمان وزیر راه و شهرسازی با اشاره به اینکه حوزه مسکن در مقایسه با سایر بازارها به دلیل آنکه دولت با مالکیت خصوصی مواجه هست دارای شرایط بسیار سختی است، افزود: دولت نمی تواند در این بازار دخالت های لازم را داشته باشد بنابراین باید اقدامات عملیاتی را در دستور کار خود قرار دهد.

محمود زاده توضیح داد: تنها راه برای کنترل بازار مسکن افزایش تولید و ارائه پیشنهادات تشویقی و همچنین اخذ مالیات از خانه های خالی و عایدی مسکن است که از طریق آن می‌توانیم اقدامات لازم را برای کنترل بازار مسکن انجام دهیم.

محمودزاده با اشاره به اینکه تحویل واحدهای مسکن مهر و اجرایی شدن طرح اقدام ملی مسکن می‌تواند در این بازار موثر باشد، بیان کرد: مشکل اصلی در بازار مسکن آن است که تابع بازارهای رقیب و موازی از جمله بازار ارز و سکه است و با تغییر قیمت در آن‌ها این بازار هم با افزایش قیمت روبرو می شود.

معاون مسکن و ساختمان وزیر راه و شهرسازی با اشاره به اینکه دریافت کد رهگیری برای دریافت تسهیلات توسط تمامی متقاضیان بازار اجاره و بازار خرید و فروش الزامی است بیان کرد: مشاوران املاک حق ندارند بابت ارائه کد رهگیری از متقاضیان وجهی اخذ کنند در صورتی که این موضوع دیده شود باید اصناف هرچه سریع‌تر اقدامات لازم را برای رسیدگی به آن انجام دهد.
محمود زاده تصریح کرد: ما برای کنترل بازار مسکن و اجاره تصمیماتی را اخذ کرده ایم که یکی از این تصمیمات ساخت شهرک‌های جدید است که جانمایی های آن‌ها انجام شده و در کلان شهرها همراه با ساخت تمامی مراکز از جمله  مراکز اقامتی خواهد شد.

او با اشاره به اینکه ۸۱۲ هزار نفر در مرحله دوم طرح اقدام ملی مسکن از طریق پیامک ثبت نام کردند گفت: تا ساعت ۲۴ ششم تیرماه متقاضیان مهلت داشتند اطلاعات خود را در سامانه بارگذاری کنند که از این تعداد تنها ۱۰۷ هزار نفر مراجعه کردند و به عنوان ثبت نام کنندگان قطعی در مرحله دوم شناخته شده اند.

محمود زاده با اشاره به اینکه هیچ برنامه‌ای برای ثبت نام مرحله سوم طرح ملی مسکن نداریم، افزود: در مرحله قبل حدود ۵۴۲ هزار نفر از طریق سامانه ثبت نام کرده و ۸۰۰ هزار نفر هم از طریق پیامک ثبت نام کردند که از این تعداد ۴۲ درصد واجد شرایط و ۵۸درصد واجد شرایط نبودند.

برنامه ای برای ساخت واحدهای ۲۵ متری نداریم
معاون مسکن و ساختمان وزیر راه و شهرسازی تاکید کرد: وزارت راه و شهرسازی هیچ برنامه‌ای برای ساخت  واحدهای مسکونی کوچک متراژ ۲۵ متری ندارد و با وجود آن که چندین بار برای برگزاری جلسه با شهرداری اعلام آمادگی کرده ایم اما تاکنون محقق نشده است.

گفتنی است  رییس جمهور در جلسه ستاد ملی مقابله با کرونا اعلام کرد: از فردا اضافه شدن اجاره‌بها در تهران بیش از ۲۵ درصد، در کلانشهرها بیش از ۲۰ درصد و در سایر شهرها بیش از ۱۵ درصد ممنوع است.